---
layout: page
title: Liturgia di matrimonio
category: culto
author: Stefano
description: una liturgia generica di matrimonio evangelico
---

* 
{:toc}

Ecco un generico schema di matrimonio evangelico

(Preludio o marcia di entrata)

#### Inizio

Siamo qui radunati per il matrimonio di ... e ...

Vogliamo invocare la benedizione del Signore su questi sposi che si presentano qui oggi per dichiarare di voler vivere da coniugi cristiani. E per chiedere al Signore aiuto e grazia. Iniziamo, dunque, prima di tutto invocando la presenza del Signore.

(oppure)

Un benvenuto a tutte e a tutti in questo giorno di festa e insieme solenne, in quanto di fronte a Dio e alla comunità delle persone qui riunite, avremo la benedizione del matrimonio di ... e ..., in cui si scambieranno le promesse per una vita insieme.

Per questo iniziamo nel nome del Signore, per chiedere la sua presenza e il suo aiuto.

<a class="freccia" href="#markdown-toc">&#x2191;</a>

##### Invocazione

Il nostro principio e il nostro aiuto sono nel nome del Padre, del Figlio e dello Spirito santo, un solo Dio benedetto in eterno. Amen

(versetti di un Salmo, ad esempio:)

>    Benedici, anima mia, il SIGNORE; e tutto quello ch’è in me, benedica il suo santo nome. Benedici, anima mia, il SIGNORE e non dimenticare nessuno dei suoi benefici. (Salmo 103:1-2) 

(oppure)

> Cantate al SIGNORE un cantico nuovo, cantate al SIGNORE, abitanti di tutta la terra! Cantate al SIGNORE, benedite il suo nome, annunziate di giorno in giorno la sua salvezza! Proclamate la sua gloria fra le nazioni e i suoi prodigi fra tutti i popoli! Perché il SIGNORE è grande e degno di sovrana lode. (Salmo 96:1-4) 

(oppure)

   >  Io celebrerò il SIGNORE con tutto il mio cuore, narrerò tutte le tue meraviglie. Mi rallegrerò ed esulterò in te, salmeggerò al tuo nome, o Altissimo (Salmo 9:1-2) 

(oppure)

>  Mandate grida di gioia al SIGNORE, abitanti di tutta la terra! Servite il SIGNORE con letizia, presentatevi gioiosi a lui! Riconoscete che il SIGNORE è Dio; è lui che ci ha fatti, e noi siamo suoi; siamo suo popolo e gregge di cui egli ha cura. (Salmo 100:1-3) 

(oppure altro salmo di lode)

Preghiera d’invocazione
Inno (ad esempio 169 Lode all’Altissimo)

<a class="freccia" href="#markdown-toc">&#x2191;</a>

#### Matrimonio

##### Istruzione

(In questa parte si leggono alcuni versetti e se ne dà una breve spiegazione. Essi di solito riguardano il dono di trovarsi, l'essere fatti apposta per stare insieme oppure la pari dignità ed il rispetto, l'amore reciproco e l'aiuto di Dio nelle difficoltà. Ma anche la gioia di essere in due e il progetto di vita in insieme che il matrimonio rappresenta da un punto di vista cristiano.)
 
(Possiamo avere ad esempio:)

*Testi sul trovarsi.*

 >    Per l’uomo non si trovò un aiuto che fosse adatto a lui. Allora Dio il SIGNORE fece cadere un profondo sonno sull’uomo, che si addormentò; prese una delle costole di lui, e richiuse la carne al posto d’essa. Dio il SIGNORE, con la costola che aveva tolta all’uomo, formò una donna e la condusse all’uomo. L’uomo disse: «Questa, finalmente, è ossa delle mie ossa e carne della mia carne. Ella sarà chiamata donna perché è stata tratta dall’uomo». Perciò l’uomo lascerà suo padre e sua madre e si unirà a sua moglie, e saranno una stessa carne. (Genesi 2:20b-24)

Il testo precedente è ripreso anche da Gesù:

>  Gesù disse: «Non avete letto che il Creatore, da principio, li creò maschio e femmina e che disse: "Perciò l’uomo lascerà il padre e la madre, e si unirà con sua moglie, e i due saranno una sola carne?" Così non sono più due, ma una sola carne; (quello dunque che Dio ha unito, l’uomo non lo separi)». (Matteo 19:4-6) 

Il versetto della Genesi, ripreso anche da Gesù, ci spiega che il trovarsi fra un uomo ed una donna è un dono di Dio, così come l’essere fatti l’uno per l’altro. Per grazia di Dio si trova il proprio compagno o la propria compagna che è proprio per noi.

Allora con il matrimonio di dà inizio ad una vita insieme, ad un progetto di vita comune in pari dignità, confidando sempre sull’aiuto di Dio in ogni momento, nella gioia come nella difficoltà.

*Testi sull'amore.*

Per tutti e per i coniugi in particolare vale il gran comandamento dell’amore:

> «Ama il Signore Iddio tuo con tutto il tuo cuore, con tutta l’anima tua e con tutta la mente tua. Ama il tuo prossimo come te stesso» (Matteo 22,37-39). 

L’apostolo Paolo rivolgendosi alla chiesa di Filippi, li esorta non solo ad andare d’accordo, ma ad avere un unico sentimento. Questo testo che viene rivolto dall’apostolo Paolo a tutta una chiesa, a maggior ragione vale per una coppia di sposi. Ebbene, l’apostolo nel chiedere non solo una comunione di intenti e di progetti, ma anche ad avere un medesimo sentimento, uno stesso sentire, invita ad avere un legame che vada oltre la razionalità, per essere un legame ancor più profondo, in modo da vivere profondamente insieme tutte le situazioni.

>  Se v’è qualche incoraggiamento in Cristo, se vi è qualche conforto d’amore, se vi è qualche comunione di Spirito, se vi è qualche tenerezza di affetto e qualche compassione, rendete perfetta la mia gioia, avendo un medesimo pensare, un medesimo amore, essendo di un animo solo e di un unico sentimento. Non fate nulla per spirito di parte o per vanagloria, ma ciascuno, con umiltà, stimi gli altri superiori a sé stesso, cercando ciascuno non il proprio interesse, ma anche quello degli altri. Abbiate in voi lo stesso sentimento che è stato anche in Cristo Gesù (Filippesi) 

L’amore è la caratteristica di Dio e del cristiano:

>   L’amore è paziente, è benevolo; l’amore non invidia; l’amore non si vanta, non si gonfia, non si comporta in modo sconveniente, non cerca il proprio interesse, non s’inasprisce, non addebita il male, non gode dell’ingiustizia, ma gioisce con la verità; soffre ogni cosa, crede ogni cosa, spera ogni cosa, sopporta ogni cosa. L’amore non verrà mai meno. Ora dunque queste tre cose durano: fede, speranza, amore; ma la più grande di esse è l’amore. (da I Corinzi 13) 

*Altri passi.*

*Testo sul metter su famiglia:*

>  Gesù disse: «Chiunque ascolta queste mie parole e le mette in pratica sarà paragonato a un uomo avveduto che ha costruito la sua casa sopra la roccia. La pioggia è caduta, sono venuti i torrenti, i venti hanno soffiato e hanno investito quella casa; ma essa non è caduta, perché era fondata sulla roccia. E chiunque ascolta queste mie parole e non le mette in pratica sarà paragonato a un uomo stolto che ha costruito la sua casa sulla sabbia. La pioggia è caduta, sono venuti i torrenti, i venti hanno soffiato e hanno fatto impeto contro quella casa, ed essa è caduta e la sua rovina è stata grande». (Matteo 7:24-27)

Oppure un classico, ma non certo femminista:

> Mogli, siate sottomesse ai vostri mariti, come si conviene nel Signore.
Mariti, amate le vostre mogli, e non v'inasprite contro di loro. (Col 3:18-19)

*Sull'importanza della scelta:*

>  Io prendo oggi a testimoni contro di voi il cielo e la terra, che io ti ho posto davanti la vita e la morte, la benedizione e la maledizione; scegli dunque la vita, affinché tu viva, tu e la tua discendenza, amando il SIGNORE, il tuo Dio, ubbidendo alla sua voce e tenendoti stretto a lui, poiché egli è la tua vita e colui che prolunga i tuoi giorni. (Deuteronomio 30:19-20) 

Si usa a volte il passo delle nozze di Cana (Giovanni 2:1-11), che non è propriamente un passo per un matrimonio, ma vede Gesù intervenire per una festa di matrimonio.

<a class="freccia" href="#markdown-toc">&#x2191;</a>

##### Promessa

Il trovarsi, l’essere fatti l’uno per l’altro, è un dono di cui ringraziamo il Signore, per ogni coppia, e in particolare oggi per ... e ...

Nella vita quotidiana, con le sue asperità e difficoltà, serve però anche una presa di coscienza e una decisione, per ricevere con gioia questo dono del Signore, per conservarlo e farlo fruttare, per viverne insieme.

Ecco il perché delle promesse e dello scambio simbolico degli anelli (Si noti che lo scambio degli anelli non è obbligatorio nel matrimonio riformato), che abbiamo adesso.

*(verso gli sposi)* Ed ora disponetevi a rendere testimonianza di fronte alle persone qui riunite e a Dio del vostro desiderio di vivere come coniugi cristiani.

(Gli sposi si alzano)

(Possibilità 1, domande da parte del pastore:) ... ..., dichiari tu di voler essere, con l’aiuto di Dio, in ogni situazione un marito cristiano secondo l’evangelo? (Sì)

... ..., dichiari tu di voler essere, con l’aiuto di Dio, in ogni situazione una moglie cristiana secondo l’evangelo? (Sì)

(Possibilità 2: una sola domanda a tutti e due da parte del pastore)

(Possibilità 3: una dichiarazione in prima persona da parte del marito e poi della sposa)

(oppure diverse altre combinazioni concordate in precedenza)

<a class="freccia" href="#markdown-toc">&#x2191;</a>

##### Scambio anelli

Adesso scambiatevi gli anelli come segno della vostra promessa di fedeltà e di servizio ed unite le vostre mani come segno dell’unione delle vostre vite nel Signore. (Scambio degli anelli)

<a class="freccia" href="#markdown-toc">&#x2191;</a>

##### Benedizione

Benedizione e preghiera

Il Signore vi benedica e vi guardi, vi accordi la sua grazia e la sua pace, affinché possiate vivere rendendogli sempre gloria sostenuti dal suo Spirito. Amen

(oppure)

Signore, in questo tempo, come in ogni tempo, ci vuole anche del coraggio e della forza, per pensare a qualcosa di eterno... Proteggi l’amore di ... e ..., custodiscili e custodisci il loro amarsi e rispettarsi, e dagli gioia.

Assistili in modo che quella gioiosa libertà che hanno come figli di Dio, di immaginare nuovi orizzonti e di costruire e fare cose nuove, sia un dono per coloro che gli stanno intorno e per la società. Amen

<a class="freccia" href="#markdown-toc">&#x2191;</a>

##### Dono della Bibbia

A nome della Chiesa di ... ricevete questa Bibbia,

> «Non di pane soltanto vivrà l’essere umano, ma di ogni parola che proviene dalla bocca di Dio» (Deuteronomio 8:3 e Matteo 4:3) (Versione Nuova Riveduta)

> «L’essere umano non vive soltanto di pane, ma vive della parola del Signore.» (Deuteronomio 8:3 Versione TILC)

Inno o musica per gli sposi

<a class="freccia" href="#markdown-toc">&#x2191;</a>

#### Letture e predicazione

Viene letto un testo biblico con riferimento al matrimonio ed alla famiglia ed a seguire la predicazione. Il testo biblico può essere uno di quelli dell’istruzione.

<a class="freccia" href="#markdown-toc">&#x2191;</a>

#### Chiusura

Preghiera per gli sposi (è possibile che sia fatta da parte di parenti o amici)

Padre Nostro

Inno

Benedizione finale

Amen cantato

(Postludio e uscita)
