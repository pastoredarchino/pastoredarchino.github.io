---
layout: page
title: Amos
category: scrittura
author: Stefano
description: Amos è un profeta sempre attuale, qui una guida alla lettura
---

<em>un profeta sempre attuale</em>

Amos è il primo profeta del quale sia stata messa per scritto la predicazione, ma è sempre attuale. Parla di chi corrompe i giudici, di chi affama i poveri, di chi si presenta a tutte le funzioni religiose fra i primi, ma fa una politica solo per accaparrare sempre di più. Situazioni già viste in tutte le epoche e sotto i nostri occhi, ma che svelano che uno dei temi della Bibbia è la giustizia. Per questo i credenti non sono e non devono essere mai fuori dal loro tempo.

Ecco come inizia il libro di Amos:

> "Parole di Amos, uno dei pastori di Tecoa, che ebbe in visione riguardo a Israele, al tempo di Uzzia, re di Giuda, e al tempo di Geroboamo, figlio di Ioas, re d’Israele, due anni prima del terremoto. (Amos 1:1)" 

Da questo inizio sappiamo che Amos non è un profeta o un sacerdote di professione, ma un pastore che ha sentito la chiamata del Signore ad annunciare la sua parola.

Poi vengono indicati quei riferimenti che facevano capire ai lettori del tempo in quali anni avvenivano i fatti. Ora a quel tempo gli Ebrei si erano divisi politicamente in due regni, quello del nord, detto il Regno di Israele e quello del sud: il Regno di Giuda. E vengono dati allora i nomi dei re che regnavano a quel tempo sui due regni. Il terremoto si suppone sia avvenuto al’incirca nel 760 a. C.

Si noti anche che Amos viene da Sion, cioè dal Regno di Giuda, e va a predicare nel regno del nord. Ed ecco come inizia la sua predicazione.

> "Egli disse: «Il SIGNORE rugge da Sion, egli fa sentire la sua voce da Gerusalemme; i pascoli dei pastori sono desolati e la vetta del Carmelo è inaridita». Così parla il SIGNORE: «Per tre misfatti di Damasco, anzi per quattro, io non revocherò la mia sentenza, perché hanno lacerato Galaad con trebbie di ferro. (Amos 1:2-3)" 

Quindi, inizia annunciando il giudizio del Signore su tutte le nazioni della zona per le loro colpe. Sembra quasi solo voler attirare in questo modo il consenso degli ascoltatori, sta infatti annunciando il giudizio sui loro nemici, e tutti saranno pronti ad accettare questo come un giusto giudizio. Questo varrà anche quando chiama in causa il regno del sud quello di Giuda.

> "Così parla il SIGNORE: «Per tre misfatti di Giuda, anzi per quattro, io non revocherò la mia sentenza, perché hanno disprezzato la legge del SIGNORE e non hanno osservato i suoi precetti, e perché si sono lasciati sviare dai loro falsi dèi, dietro i quali erano già andati i loro padri. (Amos 2:4)" 

Ma poi si rivolge quasi interamente verso Israele, verso i suoi diretti ascoltatori.

> "Ascoltate questa parola che il SIGNORE pronunzia contro di voi, o figli d’Israele, contro tutta la famiglia che io ho condotto fuori dal paese d’Egitto: «Voi soli ho scelti fra tutte le famiglie della terra; perciò vi castigherò per tutte le vostre trasgressioni». (Amos 3:1-2)" 

Proprio il popolo che Dio ha scelto e ha colmato di benedizioni è ancor più colpevole.

Ci dovrebbero pensare tutti quei popoli che nella storia successiva si sono dichiarati popoli eletti!

Israele viene avvertito, per essere salvato, tramite il profeta:

> "Poiché il Signore, DIO, non fa nulla senza rivelare il suo segreto ai suoi servi, i profeti. Il leone ruggisce, chi non temerà? Il Signore, DIO, parla, chi non profetizzerà? (Amos 3:7-8)" 

Quale è il motivo del giudizio? Si comincia a capire leggendo:

> "«Il giorno che io punirò Israele per le sue trasgressioni, colpirò anche gli altari di Betel; i corni dell’altare saranno spezzati e cadranno a terra. Abbatterò le case d’inverno e le case d’estate; le case d’avorio saranno distrutte e scompariranno i grandi palazzi», dice il SIGNORE. (Amos 3:14-15)" 

Qui c’è una corrispondenza fra il culto al Signore fatto a Betel, a modo loro, e la ricchezza che è basata sull’ingiustizia sociale. Ma adesso c’è ancora tempo per tornare indietro e rivolgersi al Signore.

> "Così dice il SIGNORE alla casa d’Israele: «Cercatemi e vivrete. Non cercate Betel, non andate a Ghilgal, non giungete sino a Beer-Seba; perché Ghilgal andrà certamente in esilio, e Betel sarà ridotto a nulla». Cercate il SIGNORE e vivrete, affinché egli non si avventi come un fuoco sulla casa di Giuseppe e la consumi senza che a Betel ci sia chi la spenga. (Amos 5:4-6)" 

Si comprende che c’è anche una critica a quei profeti e sacerdoti del regno di Israele che non annunciano la vera parola di Dio. Ma ecco il vero e proprio atto di accusa:

> "Voi alterate il diritto in assenzio, e gettate a terra la giustizia! Essi odiano chi li ammonisce e detestano chi parla con rettitudine. Perciò, visto che calpestate il povero ed esigete da lui tributi di frumento, voi fabbricate case di pietre squadrate, ma non le abiterete; piantate vigne deliziose, ma non ne berrete il vino. Poiché io so quanto sono numerose le vostre trasgressioni, come sono gravi i vostri peccati; voi opprimete il giusto, accettate regali e danneggiate i poveri in tribunale. Ecco perché, in tempi come questi, il saggio tace; perché i tempi sono malvagi. Cercate il bene e non il male, affinché viviate, e il SIGNORE, Dio degli eserciti, sia con voi, come dite. Odiate il male, amate il bene e, nei tribunali, stabilite saldamente il diritto. Forse il SIGNORE, Dio degli eserciti, avrà pietà del resto di Giuseppe. (Amos 5:7.10-15)" 

L’ingiustizia sociale e l’ingiustizia nei tribunali che vi si accompagna sono i principali capi d’accusa contro i regnanti e i potenti di Israele. Questi però amano presentarsi come persone molto pie, ma:

> "«Io odio, disprezzo le vostre feste, non prendo piacere nelle vostre assemblee solenni. Se mi offrite i vostri olocausti e le vostre offerte, io non le gradisco; e non tengo conto delle bestie grasse che mi offrite in sacrifici di riconoscenza. Allontana da me il rumore dei tuoi canti! Non voglio più sentire il suono delle tue cetre! Scorra piuttosto il diritto come acqua e la giustizia come un torrente perenne! O casa d’Israele, mi avete forse presentato sacrifici e offerte nel deserto, durante i quarant’anni? Ora prenderete sulle spalle il baldacchino del vostro re e il piedistallo delle vostre immagini, la stella dei vostri dèi, che vi siete fatti; e io vi farò andare in esilio oltre Damasco», dice il SIGNORE, il cui nome è Dio degli eserciti. (Amos 5:21-27)" 

Scoppia dunque un conflitto fra Amos e i profeti di corte e, probabilmente, con lo stesso re. Gli rimproverano di essere straniero, del regno di Giuda.

> "Egli mi fece vedere questo: Il Signore stava sopra un muro e aveva in mano un filo a piombo. Il SIGNORE mi disse: «Amos, che cosa vedi?» Io risposi: «Un filo a piombo». E il Signore disse: «Ecco, io metto il filo a piombo in mezzo al mio popolo, Israele; io non lo risparmierò più; saranno devastati gli alti luoghi d’Isacco, i santuari d’Israele saranno distrutti, e io mi leverò con la spada contro la casa di Geroboamo». Allora Amasia, sacerdote di Betel, mandò a dire a Geroboamo, re d’Israele: «Amos congiura contro di te in mezzo alla casa d’Israele; il paese non può sopportare tutte le sue parole. Amos, infatti, ha detto: "Geroboamo morirà di spada e Israele sarà condotto in esilio lontano dal suo paese"». Poi Amasia disse ad Amos: «Veggente, vattene, fuggi nel paese di Giuda; mangia il tuo pane laggiù e là profetizza; ma a Betel non profetizzare più, perché è santuario del re e residenza reale». Allora Amos rispose: «Io non sono profeta, né figlio di profeta; sono un mandriano e coltivo i sicomori. Il SIGNORE mi prese mentre ero dietro al gregge e mi disse: "Va’, profetizza al mio popolo, a Israele". Ora ascolta la parola del SIGNORE. Tu dici: "Non profetizzare contro Israele e non predicare contro la casa d’Isacco!" Ebbene, così dice il SIGNORE: "Tua moglie si prostituirà nella città, i tuoi figli e le tue figlie saranno uccisi con la spada, il tuo paese sarà spartito con la cordicella, tu stesso morirai su terra impura e Israele sarà certamente condotto in esilio, lontano dal suo paese"». (Amos 7:7-17)" 

Amos viene probabilmente allontanato dal regno di Israele, ed annuncia che non si udrà più la vera parola del Signore.

> "«Ecco, vengono i giorni», dice il Signore, DIO, «in cui io manderò la fame nel paese, non fame di pane o sete d’acqua, ma la fame e la sete di ascoltare la parola del SIGNORE. Allora, vagando da un mare all’altro, dal settentrione al levante, correranno qua e là in cerca della parola del SIGNORE, ma non la troveranno. (Amos 8:11-12)" 

Infine Amos annuncia la distruzione del Regno di Israele, che effettivamente avverrà per mano degli Assiri. Ma annuncia la salvezza per un "resto" del popolo di Israele.

> "Ecco, gli occhi del SIGNORE, di DIO, sono sopra il regno colpevole. Io li sterminerò dalla faccia della terra; tuttavia, io non distruggerò interamente la casa di Giacobbe», dice il SIGNORE. (Amos 9:8)" 
