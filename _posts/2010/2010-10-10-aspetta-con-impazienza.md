---
title: Aspetta con impazienza
layout: post
tags: Meditazione
author: Stefano
thumb:
image:
description: Tutta la creazione geme ed è in travaglio, il rapporto fra peccato umano e creazione
---

Quando la Scrittura parla del mondo di Dio che verrà, non lo fa per  trasportare i nostri pensieri lontano dalla realtà che viviamo, anzi al  contrario, lo fa per farci comprendere meglio ciò che viviamo adesso e  darci anche una direzione di cammino nella vita.

Romani 8:19-24 è chiaramente un testo che parla dei nuovi cieli e della nuova terra, il Regno di Dio che verrà, come <em>la speranza nostra e di tutto il Creato</em>.

Un  testo quindi che ci annuncia una realtà nuova che arriverà e che non  vediamo né sperimentiamo, perché siamo stati salvati –come dice– in  speranza.

Ci parla quindi della speranza cristiana, e la speranza  cristiana è la molla che ci mette in moto, che ha fatto più volte  svegliare coloro che il Signore ha chiamato e li ha fatti procedere con  opere e azioni, alle volte miracolose. È la speranza cristiana, che ha  dato inizio a grandi trasformazioni nella società.

L’apostolo  allora –grazie allo Spirito santo– ci dà una rivelazione che ci fa  capire meglio la nostra situazione di oggi e ci muove, ancora una volta,  per farci seguire la strada del Signore in questa nostra vita.

> La creazione aspetta con impazienza la manifestazione dei figli di Dio; perché la creazione è stata sottoposta alla vanità, non di sua propria  volontà, ma a motivo di colui che ve l’ha sottoposta, nella speranza che anche la creazione stessa sarà liberata dalla  schiavitù della corruzione per entrare nella gloriosa libertà dei figli  di Dio.Sappiamo infatti che fino a ora tutta la creazione geme ed è  in travaglio; non solo essa, ma anche noi, che abbiamo le primizie dello Spirito,  gemiamo dentro di noi, aspettando l’adozione, la redenzione del nostro  corpo. Poiché siamo stati salvati in speranza. <strong>Romani 8:19-24</strong>

<h3>Cosa dice dunque l’apostolo?</h3>
Dice che questa Creazione in cui viviamo, meravigliosa –ma a volte  terribile– non è così perfetta come potrebbe essere, e come sarà quando  saremo nel Regno di Dio. E la causa di tutto questo è il peccato umano,  gli esseri umani fanno parte della creazione, e con la loro distanza da  Dio portano vanità e corruzione anche per il resto del Creato.

C’è  una legge di servitù alle regole nefaste del peccato, che porta al  nulla, alla vanità, ma –al contrario– ci sarà la libertà dalla  costrizione dell’egoismo, quella che avranno i figli di Dio. E che a  volte hanno già a sprazzi.
<h3>Aspetti eclatanti e principio generale</h3>
Che l’inquinamento delle acque, ad esempio, sia dovuto alla bramosia di  guadagno di certe industrie, è qualcosa di ovvio. Ce lo ricorda <em>il disastro “rosso” in Ungheria</em>,  dove nonostante la ditta stava inquinando e distruggendo due interi  paesi con i suoi liquami, l’industria continuava a produrre, interessata  ovviamente al fatturato e non sentendo in alcun modo responsabilità per  quello che stava avvenendo. Una testimonianza da veri irresponsabili.

Che  l’aumento del cancro nella regione italiana della Campania, ad esempio,  sia dovuto alle discariche abusive gestite dalla camorra, è solo una  conferma della cronaca a questo principio generale enunciato  dell’apostolo Paolo, che lega il gemere della creazione e lo stesso  nostro dolore al peccato umano.

Ecco qui in questo testo non si  parla tanto di inquinamento, che è però un utile esempio, ma del peccato  umano che non tanto legato a qualche azione, ma insito stesso  nell’umanità caduta, fa conoscere la morte al Creato e a noi stessi.

In  questo senso la manifestazione dei figli di Dio, oggi, in maniera certo  parziale e discontinua, non può che essere quella della difesa del  Creato e della giustizia. La speranza del Regno che viene ci obbliga  alla vigilanza e all’impegno oggi in quella stessa direzione.
<h3>Strumentalizzazioni</h3>
Quindi quando si fanno <em>strumentalizzazioni politiche,</em> di vario  senso (sia pro che contro, sia dire che le chiese non se ne dovrebbero  occupare o viceversa), sul rispetto del Creato, sul rispetto della sua  bellezza e salubrità, allora l’intervento del cristiano dovrebbe essere  netto, non è questione di una o di un’altra parte politica, ma è  questione della vita della Polis, della città, dello Stato e della  natura.

Quando si fanno <em>strumentalizzazioni economiche</em> e  piccoli calcoli di guadagni di un paio di anni, quando invece è in gioco  l’avvenire delle generazioni future, dei nostri nipoti, e la ricchezza  nei secoli dei nostri paesi, allora la denuncia e <em>l’azione lungimirante dei cristiani</em> dovrebbe essere netta e definitiva.

Certo  decidere e applicare alcune scelte invece che altre, valutare quali  siano le soluzioni migliori, non è semplice, ed il dibattito politico  serve anche a quello, e così non sono semplici i calcoli delle migliori  scelte economiche.

Ma si sente dire: “non si scherza con la  Natura, perché poi ce la farà pagare”, e come cristiano direi: “non si  scherza con il Creato che ci è stato affidato e soprattutto <em>non si pensi di poter scherzare con Dio</em>”.
<h3>Cosa fare?</h3>
Dunque eccoci qua. “Che possiamo fare?” mi direte.

Intanto possiamo fare molto nel cosiddetto nostro piccolo.

Nella  nostra responsabilità personale, possiamo intanto non prendere in giro  Dio con comportamenti giustificati dal dire “lo fanno tutti”,  “figuriamoci se disturba che bruci qualche bottiglia di plastica o del  cartone inchiostrato nella stufa”. Attenzione stiamo parlando di  responsabilità personale, cosa c’entrano i tutti? E stiamo parlando non  di inchiostro o di plastica, ma stiamo parlando di mettere in circolo <em>cancro</em>.

Ma  anche in positivo, nel nostro piccolo, curando il castagneto di Brentan  e il bosco e i castagni della nostra valle, non dobbiamo sminuirci e  pensare di stare a fare solo qualcosa di folclorico, ma che stiamo  gestendo, con semplicità un pezzetto del giardino terrestre che come  umanità ci è stato affidato.

Ma non è solo in piccolo che possiamo  fare tanto per il Creato e per la giustizia e la pace. Potremmo fare  moltissimo se solo prendessimo sul serio ciò che ci dice l’apostolo  Paolo: che noi <em>abbiamo le primizie dello Spirito santo</em>.

Certo  gemiamo, siamo oppressi dalla malattia e dalla limitatezza delle nostre  forze e risorse, ma abbiamo questo dono dello Spirito. Possiamo  spostare montagne con la fede che ci è donata, possiamo smontare, per  rimontarlo come si deve, l’intero modo di pensare e di produrre del  mondo.

Possiamo allora iniziare con consapevolezza ad incamminarci  su strade di giustizia sociale, economica e del Creato. Possiamo avere  rispetto del prossimo, del Creato e anche di noi stessi.

Ed  allora potremo vedere in questo nostro tempo, non il Regno di Dio, che  arriverà solo quando Dio lo vorrà, ma dei segni, delle <em>primizie del suo Regno</em>, che rendano più bello e più dolce vivere oggi in questo Creato meraviglioso.

<em>(traccia del sermone in occasione del Culto ecumenico della Festa della Castagna: Castasegna 10 ottobre 2010)</em>
