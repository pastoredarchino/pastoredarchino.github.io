---
layout: post
title: Chiese di Casaccia
author: Stefano
description: Varie frane si sono succedute a Casaccia che ha avuto così varie chiese
tags: Chiesa
image: 
thumb: 
---
Casaccia (in Bregaglia, Svizzera) è sempre stata nel passato un posto di tappa per chi  attraversava il passo del Settimo e del Maloggia. Già prima del 998  esisteva nel villaggio una chiesa con relativo ospizio per i  viaggiatori, struttura collegata a una serie di conventi che offrivano  asilo per chi andava da Nord a Sud e viceversa. Nel 1359 venne costruita una nuova chiesa più grande e venne rinnovato  anche l’ospizio destinato all’accoglienza dei viaggiatori, i cui resti  sono da individuarsi nell’attuale edificio detto "il convento".

Nel 1518 fu costruita una nuova chiesa fuori del paese, scelta dettata  da pericoli di frane, che in effetti si avranno nel 1523, 1573 e 1673,  causando una parziale copertura del paese, come si può constatare anche  oggi. La nuova chiesa fu consacrata, fra gli altri, a S. Gaudenzio,  santo molto venerato allora, anche se non si conosceva quasi nulla della  sua vita, se non che fu martire in Bregaglia, mentre il vescovo di Novara Gaudenzio è  un’altra persona, infatti non esistono tradizioni a Novara riguardo la Bregaglia.

Ai tempi della Riforma  un episodio fece scalpore. Il 6 maggio 1551, il riformatore Vergerio  predicò con veemenza a Casaccia indicando di fare affidamento solo su  Gesù Cristo e non sulle reliquie. Nella notte alcuni giovani, e non il  Vergerio stesso come fu messo in giro dalla propaganda avversaria,  penetrarono nella chiesa, vi asportarono le presunte ossa del santo e  rovinarono alcune statue.

Pochi anni dopo, Casaccia aderirà alla  Riforma e quindi la chiesa di S. Gaudenzio passerà alla comunità  riformata, che la continuerà ad usare per quasi due secoli. Nonostante questo qualche mal informato racconta che  fu Vergerio a distruggere la chiesa.

Nel 1742 venne inaugurata una nuova chiesa al centro del paese,  probabilmente sulle rovine della chiesa del 1359, e la chiesa fuori  paese divenne pian piano il rudere che conosciamo oggi.