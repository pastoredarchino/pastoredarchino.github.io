---
title: La speranza in noi
layout: post
date: 2013-12-02
tags: Meditazione
author: Stefano
image: alberi.jpg
thumb: alberi_t.jpg
---

L'apostolo Pietro invita a glorificare Dio in ogni tempo e situazione. E non lo dice ad alcuni che stanno pacifici e soddisfatti, ma lo scrive a dei cristiani che sono in difficoltà per la persecuzione, e non si limita a questo, infatti scrive: 

<blockquote>Glorificate il Cristo come Signore nei vostri cuori. Siate sempre pronti a render conto della speranza che è in voi a tutti quelli che vi chiedono spiegazioni.
Ma fatelo con mansuetudine e rispetto, e avendo la coscienza pulita (I Pietro 3:15-16a)</blockquote>


Glorificare sempre il Cristo è possibile perché in ogni tempo e situazione noi comunque abbiamo una speranza. Ma c'è anche da dire che glorificare Dio sempre è un'azione utile per non dimenticare il Signore e non dimenticare anche nella notte più oscura che Egli è la fonte di ogni bene.

<h4>Speranze umane e speranza cristiana</h4>
Ora la speranza cristiana è un po' differente ed altro rispetto alle speranze umane. Notate qui il plurale di quelle umane e il singolare di quella cristiana.

Quando uno è giovane spera di trovare un buon lavoro, la sua speranza è basata sul fatto che ha delle capacità e che magari non ci sarà sempre crisi. Se spero di vincere ad una lotteria, comunque so che ci sono delle probabilità, sia pure rare. Quando parliamo di una certa <em>speranza di vita</em>, significa che visto che siamo abbastanza in salute abbiamo la speranza di vivere per un certo numero di anni.

Le speranze umane sono basate su qualcosa che abbiamo e sulla possibilità di fare, vivere di quella salute o capacità o ricchezza o tempo che abbiamo. Però quando la salute vien meno, quando l'età avanza, si perdono speranze. E alcuni più in salute dicono di altri: ``non c'è più speranza'' per lui o per lei.

Questo vale per le speranze umane, ma la speranza cristiana è valida in ogni momento. Infatti la speranza cristiana <em>non si basa su una nostra forza</em>  o caratteristica, ma sul fatto che abbiamo un <em>Salvatore eterno</em>: Gesù Cristo nostro Signore. (E la salvezza è per grazia...).

La speranza cristiana è quindi unica e sempre la stessa, è la speranza di <em>resurrezione</em> e che il Regno del Signore venga, dove vivremo come risorti insieme agli altri.

E non ci saranno altri signori o potenze o fatalità che ci possano strappare da questo Signore. Ma al contrario infine, pur nella tribolazione dell'esistenza, ci darà salvezza e vita nuova.

<h4>Speranza che è in noi</h4>
Questa speranza è <em>in</em> noi, come scrive l'apostolo, nel senso che non è qualcosa di nostro. Questa speranza è quella che ci mette nel cuore Dio. Alle volte lo fa anche --come molti salmi testimoniano-- salvandoci da una situazione disperata e facendoci sentire la sua mano benigna, con la quale sappiamo che Egli è il Signore. Altre volte è solo, se solo si può dire, attraverso la fede.

Ecco in fondo si può ben affermare che la speranza cristiana non dipenda nemmeno dalla nostra fede, essa come la fede è dono di Dio, ma noi possiamo dimenticarcene nella vita, possiamo anche disperarci dinnanzi alle vicissitudini e ai dolori della vita.

Per questo abbiamo bisogno che qualcuno ce la rammenti, ce la faccia riascoltare, la risvegli nel nostro cuore.

E per chi non crede, per chi non la ha, possiamo dirla e mostrarla.

<h4>Annunciatori</h4>
Ora noi come cristiani siamo annunciatori di questa speranza. Questo <em>è il compito che riceviamo insieme alla speranza stessa</em>.

Se uno glorifica il Cristo come Signore nel suo cuore, come ci invita a fare l'apostolo, chi è intorno vede una persona che pur nella difficoltà, non solo resiste e non si lascia andare, come farebbero gli eroi antichi, ma ha invece una pace, una speranza di fondo. Allora viene la domanda come mai? Non è tanto da propaganda, quanto questione di testimonianza.

Ad esempio, quando i vostri nipoti o parenti o amici o conoscenti vi chiederanno come state. Dite certamente loro la verità, non fate mistero dei problemi e magari della fine di alcune speranze umane, infatti come cristiani vediamo la realtà, non rifuggiamo dalla verità, anzi. Ma aggiungete che avete salda una speranza e rendete conto di questa.

Comunicategli questo <em>con mansuetudine e rispetto</em> dice l'apostolo.

Quanta <em>saggezza</em> in queste parole. Se girate per Internet, per la rete, ma magari anche se sentite parlare, vedete molti cristiani che si battono per difendere la loro fede. Eppure pochi sono mansueti e rispettosi. Sono spesso pieni di astio e senza alcuna comprensione per le difficoltà degli altri, sempre pronti a denunciare gli altri come coloro che saranno là dov'è c'è lo stridor di denti.

D'altra parte però, non abbiamo troppa timidezza, educazione sì e mansuetudine, ma abbiamo un annuncio di una salvezza e di una speranza che non muore mai. Allora: <em>fate un dono a chi incontrate</em>. 

Fategli capire che abbiamo un Signore che si prende cura di noi come un buon pastore, come un padre amorevole o come un fratello maggiore, come chi è morto e risorto per noi. 

E questo Signore, per tutti e per ciascuno, in ogni tempo e in ogni età è e sarà sempre: Gesù il Cristo.