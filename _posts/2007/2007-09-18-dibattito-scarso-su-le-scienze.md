---
layout: post
title: Dibattito scarso su Le Scienze
author: Stefano
description: Su un tema profondo come Scienza e fede un articolo su un dibattito scarso e superficiale
tags: Scienza Fede
image:
thumb:
---
“Le Scienze” autorevole rivista italiana di  divulgazione scientifica e versione italiana di “Scientific American”,  ha pubblicato nel numero di settembre 2007 un articolo dal titolo  “Scienza e fede”. Devo dire che mi ha deluso. Intanto la redazione nella  sua presentazione del dibattito fra i due autori: L. M. Krauss e R.  Dawkins, fa capire che l’obiettivo del dibattito è “rispondere alle  minacce alla ricerca scientifica” e che l’argomento è lo “scontro fra  scienza e religione”, poi sembra che i due autori abbiano in mente solo  creazionisti e terroristi islamici. Mi domando allora come possano dire  qualcosa di valido se non definiscono di che religione parlano, ed in  più mi sembra che il titolo: Scienza e fede, sia sbagliato.

La questione “Scienza e Fede” è infatti un  tema profondo, se si vuole filosofico oltre che teologico, che non  contrappone due partiti, della razionalità e dell’irrazionalità, come  sembrano convenire i due autori, ma che è relativo ad aspetti diversi  della vita umana, l’aspetto “misurabile” della scienza e quello  “spirituale” della fede. Mentre i due autori sembrano anche ignorare che  ci sono scienziati che sono anche credenti. Ad esempio, ad un certo  punto Krauss invoca Galileo, come se non sapesse che Galileo era un  credente, anzi anche Newton e Keplero e tutti i primi scienziati erano  credenti. Newton, ad esempio, al quale si riconosce di essere stato il  maggior creatore della scienza moderna, metteva sullo stesso piano di  valore le sue ricerche sulla fisica e l’analisi infinitesimale e il suo commentario sull’Apocalisse.

Sorprendente poi la domanda:  “la religione è intrinsecamente negativa?”, presentata come questione centrale nel dibattito fra scienziati. Meno  male che Krauss afferma che: “non è la religione, o la fede, che  dobbiamo cercare di sradicare, è l’ignoranza”. Su questo punto infatti  possiamo ben convenire tutti: credenti e non credenti, sempre che  l’ignoranza non sia ben definita. Però, farsi questa domanda sulla  negatività della religione, perché “è stata responsabile di molte  atrocità”, mi fa chiedere se qui abbiamo gente che riflette su quel che  dice. Infatti qualcosa del genere si potrebbe dire per molte attività  umane. L’economia, dai tempi della rivoluzione industriale ad oggi, ha  fatto milioni di vittime, ha fatto lavorare i bambini e tutt’ora -ad  esempio in Pakistan- lo fa, ha inquinato per bene il nostro pianeta,  allora l’economia è intrinsecamente negativa? E cosa dire della  politica? E cosa dire della scienza stessa, allora è intrinsecamente  negativa perché ha prodotto la bomba atomica e armi e disastri chimici  clamorosi?

Il Direttore di “Le Scienze”, Enrico Bellone, si batte  perché alla Scienza sia riconosciuto di essere portatrice di cultura,  non di cultura scientifica, ma di cultura tout-court. Personalmente sono  d’accordo e convinto che (in Italia soprattutto) questo vada ribadito, a  fronte di una ignoranza scientifica notevole. (Come mi sembra che  un’altra grande ignoranza italiana sia sulla teologia.) Però non è con  contributi mal fatti, appena si è fuori dell’ambito scientifico, che si  può perorare per bene la causa di una cultura che tenga nel giusto conto  la scienza.