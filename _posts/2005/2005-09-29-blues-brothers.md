---
layout: post
title: Blues Brothers
author: Stefano
description: recensione al film i Blues Brothers
tags: Cinema Musica
image: BluesBrothersWikipedia.jpg  
thumb: BluesBrothersWikipedia_t.jpg
---
Si trovano molte informazioni e molti commenti scritti sul bel film “The Blues Brothers”, come ad esempio su <a href="http://it.wikipedia.org/wiki/The_Blues_Brothers_%28film%29" title="The Blues Brothers su Wikipedia">Wikipedia</a>,, perché è un film diventato un cult-movie. Ecco allora solo due o tre cose…

Il film dei Blues Brothers può essere visto anche come un viaggio alle radici della musica Rhythm&Blues. C’è il blues, naturalmente, la Soul-Music, fra l’altro c’è un brano di Otis Redding, c’è il Rock&Roll, c’è anche la musica Country e anche una specie di omaggio alla musica italiana, la “grande” canzone napoletana, con una sua forza, e la canzonetta cantata in modo deprimente: “Quando, quando, quando”.

C’è il jazz degli anni ’30 con Cab Calloway e un’attenzione ai diritti civili dei neri da cui anche la musica ha tratto forza (si vedano le foto che ha Calloway nello scantinato in cui vive, l’ovvia contrarietà ai nazi dell’Illinois e “Freedom” cantata da Aretha Franklin).

Naturalmente, da non dimenticare, c’è l’omaggio alla musica della chiesa. La musica di chiesa, in questo caso, è la musica delle chiese evangeliche, è la musica nera degli spiritual e dei gospel. Tanti che cantano gospel non sanno bene cosa stanno eseguendo. Non è solo una musica con qualche riferimento religioso, ma inni del nostro culto. James Brown, naturalmente fa una parodia del predicatore afro-americano, ma nell’economia del film quella non è una scena trascurabile, anzi.

Un altro dei fili che percorrono il film, infatti, è quello sintetizzato dalla frase, più volte ripetuta: “Siamo in missione per conto di Dio”. Nella trama, infatti, i Blues Brothers vogliono fare un azione di salvataggio per il loro ex-orfanotrofio cattolico, e trovano la fede in una chiesa evangelica battista (scena eliminata nella versione italiana). Direte voi, “a parte che hanno un’insofferenza naturale per i neo-nazisti dell’Illinois, non sono certo un buon esempio di cristiani…”

È proprio qui però che un po’ di teologia evangelica non guasta. In effetti “hanno visto la luce”, è inequivocabile nel film, cioè hanno ricevuto la fede, ma questo per una comprensione evangelica non si traduce in una automatica e completa santità di vita, si è peccatori e giustificati nello stesso tempo. Dunque la missione, la vocazione, l’incarico per conto di Dio, è il filo che regge tutto il film.

“I Blues Brothers” quindi è un film che racconta la storia di una missione (proprio nel senso religioso del termine) da compiere. Missione che i protagonisti portano a termine grazie all’aiuto dall’Alto, si vedano i tanti fatti “miracolosi”, improbabili del film. Missione che concludono pur compiendo tanti errori, ma dalla loro musica si vede con quanta passione la vivono.

Potreste dire: “È una visione un po’ troppo cristianizzata!”. Non mi sembra proprio. Pensate quando sono finalmente sul palco e il pubblico è freddo e un po’ arrabbiato, cantano una sola canzone, ma che accende gli animi: “Everybody need somebody to love” (Ognuno ha bisogno di qualcuno da amare). Non dicono la banalità che ognuno ha bisogno di sentirsi amato, ma che invece ognuno ha bisogno di amare. Che altro è, se non un inno cristiano? 