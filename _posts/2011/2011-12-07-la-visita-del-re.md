---
layout: post
title: La visita del re
author: Stefano
tags: Meditazione
image: 
thumb: 
---
<em>Meditazione d'Avvento</em>

> <strong>Luca 1:67-70</strong> Zaccaria fu pieno di Spirito Santo e profetizzò, dicendo: «Benedetto sia il Signore, il Dio d’Israele, perché ha visitato e riscattato il suo popolo, e ci ha suscitato un potente Salvatore nella casa di Davide suo servo, come aveva promesso da tempo per bocca dei suoi profeti.


<p>L’incarnazione del Cristo è il modo, come dice Zaccaria, in cui <em>Dio ha visitato il suo popolo</em>, ma nella prospettiva cristiana anche ogni popolo, l'umanità tutta, il modo in cui dunque il Signore ci ha visitati e riscattati.</p>
<p>Il riscatto avverrà grazie alla fine del Cristo sulla croce. Ma il visitarci riguarda tutta la vita di Gesù Cristo, a partire dalla sua nascita. Questa è l’incarnazione: il Figlio di Dio, il Cristo, nel suo farsi uomo ha voluto essere presente fra noi.</p>
<p>In ogni tempo, ogni re o personaggio politico importante va in giro per il suo regno a visitare il suo popolo. A farsi vedere e ammirare, ad ascoltare le suppliche e le richieste dei più potenti come degli umili, per poi decidere qualche piccola cosa di differente nella sua politica del suo governo.</p>
<p>Al momento dell’entrata in Gerusalemme, alle Palme, effettivamente anche Gesù Cristo sarà accolto come re, ma anche lì lui sarà diverso, umile su di un asino.</p>
<p>E nel corso della sua vita terrena Gesù, partendo dalla nascita, sarà effettivamente uno di tanti, uno del popolo, di quel popolo che riscatterà. E quando sarà in mezzo alle folle guarirà, sanerà, spesso cercando che non si sappia tanto in giro.</p>
<p>Tutto diverso dai politici di ogni tempo, che si fanno seguire dalle televisioni per un’inaugurazione oppure per un atto di beneficenza.</p>
<p>Se pensiamo poi che egli è il Messia, il Figlio di Dio, Colui che era Dio e presso Dio da sempre, eppure è fra noi umilmente, ecco che il messaggio dell’incarnazione del nostro Signore si rivela in tutta la sua potenza.</p>
<p>In breve ne traiamo due cose.</p>
<p>La prima: sempre ci deve contraddistinguere nell’atteggiamento verso il prossimo l'umiltà. Se il Re dei re, era semplice e si metteva sullo stesso piano degli altri, tanto più i semplici esseri umani non possono credersi e pretendere di essere più in alto degli altri.</p>
<p>E questo vale anche come atteggiamento che dobbiamo avere verso il potere o chi si presenta con arroganza. Riconosciamo dignità ad ognuno, ma proprio per questo a tutti riconosciamo la <em>stessa</em> dignità.</p>
<p>La seconda osservazione riguarda la vicinanza del nostro Dio. Il Cristo è Dio, ma conosce, per aver vissuto come noi, la nostra realtà umana. Come è scritto nella lettera agli Ebrei:</p>
<blockquote>Non abbiamo un sommo sacerdote che non possa simpatizzare con noi nelle nostre debolezze, poiché egli è stato tentato come noi in ogni cosa, senza commettere peccato. Accostiamoci dunque con piena fiducia al trono della grazia, per ottenere misericordia e trovar grazia ed essere soccorsi al momento opportuno. (Ebrei 4:15-16)</blockquote>
<p>Già non solo Gesù Cristo ci è vicino nella sofferenza e nei problemi di ogni giorno, ma conosce anche le pressioni del mondo che ci vogliono allontanare da Dio, e ci dà dunque grazia, salvezza, conoscendo la nostra umana difficoltà.</p>
<p>Con l’incarnazione, con il suo farsi essere umano come noi, sappiamo allora di avere un autentico Salvatore, per tutta la nostra vita, per tutto noi stessi.</p>